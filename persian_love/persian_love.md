# পারসিক প্রেম


১

আহ!  
কাল রাতে আমি-  
ভালো আর মন্দকে বলে দিয়েছি-  
'বিদায়'।  

আর পানশালার মেঝে-  
ঝাট দিয়েছি আমার দাড়ি দিয়ে-  
হাহাহা!!  

এখন ওরা-  
ভালো আর মন্দরা,  
যদি দুটো বুলেটের মতো-  
আমার রাস্তায় এসে পরে,  
তারপরেও-  
আমাকে পাবে তুমি-  
যদি সত্যিই খোঁজ করো।  

আমাকে পাবে তুমি-  
পানশালায়,  
ঘুমন্ত মাতালের মতো।  

***

২

ঘুম-  
সেতো মৃত্যুর সহোদর।  

মাতাল,  
তুমি-  
জাগো, পান করো, বাঁচো।  
ঘুমোনোর জন্য পরে আছে পুরো এক শতাব্দি।  

সুখের গোলাপ কি কখনো ফুটেছে-  
মৃতদের জন্য?

***

৩

প্রেমিকের হৃদয়ের গোরস্থানে- 
ঘুমিয়ে থাকে এক-  
শাহদের শাহ - শাহেনশাহ।  
সেখানেই জন্ম নেয়-  
পৃথিবীর প্রতিটি প্রেম-গোলাপ।  

আজকের প্রতিটি গোলাপ-  
গত হয়ে যাওয়া-  
সব প্রেমিকার গালে-  
চুমে থাকা তিল।

***

৪

আর তোমরা জেনে রাখো-  
যারা ঈমান এনেছে-  
সুর নিয়ে মাতালের লীলাখেলা,  
তাদের ভাণ্ডামির চেয়ে- শ্রেয়।  

তোমরা কি জান্নাতে বিশ্বাস রাখবে-  
যদি সব মাতাল-প্রেমিককে-  
জাহান্নামে প্রেরণ করা হয়?

***

৫

কবি,  
তোমার কাঁধের উপর চেপে বসা দারিদ্র্যকে-  
ছুড়ে ফেলে দাও।  
দেখবে তোমার হৃদয়ে বাজছে মোজার্টের রাজকীয় আলা তুর্কা!

***

৬

আর তোমরা অনুকরণ করো-  
অবশ্যই যতোটা পারো বেশি করে-  
অবিশ্বাসী, চরিত্রহীন আর লম্পটদের।  
সালাত আর সিয়ামের কথা-  
মাথা থেকে ঝেড়ে ফেলো।  
মাতাল হও,  
আর উড়ে বেড়াও-  
আকাশ ফুঁড়ে!